#+LATEX: \chapter{Resum}

L’edat moderna és una etapa rica i molt interessant des del punt de vista literari, però indubtablement la llosa de la /Decadència/ ha pesat durant massa anys sobre aquesta etapa històrica. Això ha fet que encara quedin molts autors enterrats entre manuscrits que no s’han editat i dels quals no en sabem gairebé res. Joan Terrer és un d'aquests autors.

La tasca d'aquest treball ha consistit en desenterrar d'entre els manuscrits que tenim a la nostra disposició tots aquells poemes que pertanyen a Joan Terrer. Alguns d'aquests poemes estaven clarament atribuïts a ell, i d'altres estaven atribuïts a altres autors. Ha sigut també, per tant, una tasca de verificació i d'establiment de textos. Tot plegat ha estat al servei de l'objectiu principal d'aquest treball: la confecció d'una edició crítica de tots els poemes de Joan Terrer. Aquesta edició presenta a un autor solvent que seguia les tendències literàries del moment. Amb aquesta edició, per tant, es torna a demostrar l'absoluta normalitat amb què es movia el Barroc català. Una normalitat que es contraposa amb les visions esbiaixades que es tenen sovint sobre aquesta època. Aquesta edició és, aleshores, un granet de sorra més en la dignificació d'aquest període de la literatura catalana.

Finalment, si bé l'exercici principal ha sigut aquesta edició crítica, es fa difícil editar i llegir el corpus poètic d'una persona que només és un nom. És per això que també s'ha indagat en la seva vida. Aquest segon objectiu ha donat uns resultats que ens permeten veure a una persona de carn i ossos, que es movia entre unes dates precises i que tenia uns cercles socials i culturals molt determinats. Aquesta recerca biogràfica complementa la present edició, així com l'enteniment de la poesia presentada ajuda a entreveure un personatge complex. És un exercici, en definitiva, de rescatar a una persona de l'oblit.
#+LATEX: \\
#+LATEX: \\
#+LATEX: {\large\fancyshape Paraules clau: } Literatura catalana, Barroc, Joan Terrer, edició crítica, recerca, recuperació.
